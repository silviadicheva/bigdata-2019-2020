Redis
Redis (REmote DIctionary Server) е сървърна система от тип свободен софтуер, съхраняваща данните в оперативната памет. Използва се за ускоряване на зареждането на уеб сайтовете, чрез кеширане на данните и обектите им в паметта. По този начин се намаляват заявките, направени от приложението на сайта, към външни за него източници на информация, като базата данни или API. Redis е сред най-популярните  NoSQL системи, чиято разработка е била финансирана от компанията VMware. За управление и съхранение на данните, Redis използва NoSQL модела ключ-стойност. Данните се записват в NoSQL бази данни, съществуващи в паметта на системата. Поддържа и запазване на състоянието на данните (persistence), като ги копира/записва на диска. Като стойности могат да се съхраняват не само единични (скаларни) стойности, като числа и низове, но и различни типове данни, като хешове, списъци, множества, сортирани множества, масив от битове и др. При работа с Redis за операционна система се препоръчва да се използва версия на UNIX/Linux, но има и различни прекомпилирани варианти за Windows, които могат да се ползват при разработка на приложения. Под Windows не е необходимо класическо инсталиране, тъй като системата е от типа "portable apps".

Освен единични стойности в базата от данни могат да се съхраняват и структури от данни. Освен обикновени символни низове, Redis може да работи с list, set, hash и други. Пред името на командата има буква, която показва за какъв тип данни се отнася: H - за хеш (Hash), L - за списък (List), S - за множество (Set),  Z - за сортирано множество (sorted set).
Специфичното при хешът (асоциативния масив), като стойност в Redis е, че и ключът, и стойността са низове. За да се разграничават ключовете, които са в стойността, от основния ключ, към който са асоциирани, те се наричат полета. 
Списъците, като структура от данни в Redis, представляват подредено множество от елементи (в общия случай низове), всеки от който има пореден номер в списъка - индекс. 
Множествата като типове данни в Redis са подобни на списъците, с изключение на това, че съдържат уникални елементи. Освен това множествата нямат индекс и подредба. 
Сортираните множества са подобни на множествата, тъй като се състоят от уникални елементи. Подобни са и на списъците, тъй като елементите са подредени - на всеки елемент се задава реално число (score), което се използва за подреждане на елементите. Това число често се нарича тегло или приоритет в зависимост от контекста. 

Redis предлага много функционалности и възможности - различни типове данни, запазване данните на диск, кеширане, транзакции и др. Всеки успешен сайт е изграден от много на брой и различни по същност елементи като структура, дизайн, съдържание, навигация и др. Всички тези елементи обаче ще останат невидими за потребителите ако сайта работи много бавно. Може би на петата секунда потенциалния ваш посетител вече е кликнал линк към конкурентен сайт, защото посетителите в интернет не обичат да чакат.  Когато производителността на дадена система трябва да бъде подобрена, кеширането често е първата стъпка, а  Redis е един от първите заподозрени в списъка с възможните решения. Redis също използва така наречения data eviction механизъм, който трие стара информация от паметта и прави място за новата - старата информация се трие, само когато има нужда от повече пространство. 


